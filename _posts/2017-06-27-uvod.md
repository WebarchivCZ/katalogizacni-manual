---
layout: default
title: Úvod
---

## Úvod

### Základní standardy

Základními normativy pro katalogizaci jsou pravidla **RDA** (Resource Description and Access, vznikla jako nástupce Anglo-amerických katalogizačních pravidel - AACR2R, stránky pravidel [RDA](http://www.rdatoolkit.org)), interpunkce se řídí pravidly pro Mezinárodní standardní bibliografický popis (International Standard Bibliographic Description - ISBD), struktura zápisu pak mezinárodně uznávaným metadatovým standardem pro popis dokumentů v knihovních informačních systémech (MAchine-Readable Cataloging - MARC).

Dále doporučujeme sledovat stránky Národní knihovny ČR - [Katalogizační politika](https://www.nkp.cz/o-knihovne/odborne-cinnosti/zpracovani-fondu), kde jsou zveřejněny aktualizace a případné změny týkající se bibliografického zpracování elektronických zdrojů, [Národní autority ČR](http://autority.nkp.cz/) a [České MDT Online](http://cz.udc-hub.com/cs/login.php).


### Obecná pravidla popisu podle RDA

Elektronické zdroje mají charakter pokračujícího zdroje, kdy je třeba při volbě pramenů popisu aplikovat i základní zdroje popisu pro seriály a integrační zdroje.

Před započetím katalogizace je třeba si ověřit, zda již dokument není v Online katalogu Národní knihovny popsán, příp. v jiné verzi. Vždy se vytváří nový záznam, a to i pokud je v bázi uložen záznam pro jinou verzi.

Je nezbytné, aby katalogizátor při popisu dokumentu zvažoval, které poznámky má smysl uvádět, zejména aby se významově stejná poznámka neopakovala v různých poznámkových polích.

### Obecné zásady

Interpunkce není součástí pravidel jako takových. Teoreticky RDA vycházejí z toho, že určují pouze údaje, které se budou zapisovat, a jejich formu. K oddělení jednotlivých údajů se používá interpunkce ISBD. Tato interpunkce se zapisuje do záznamu, není-li dále uvedeno jinak. Zapsaná interpunkce slouží k zobrazení záznamu, ve kterém jsou údaje definovány použitou interpunkcí.

Nezapisujeme tečku na konci polí. Tečka se nezapisuje ani na konci podpole, které
předchází podpoli $4.

Interpunkce, která je zaměnitelná s interpunkcí ISBD a jejíž přesný přepis by způsobil nejasnosti v názvových údajích nebo problémy při konverzích, doporučujeme při přepisu zaměnit.

Předepsaná knihovnická interpunkce se zapisuje vždy, i když to má za následek zdvojení
interpunkce:

```
Kam běží Péťa? : pracovní sešit pro předškoláky
Vrať se mi zpátky!. Svazek první, Návrat ztraceného syna
```

Vylučování znaků podle hodnoty indikátoru: k počtu vylučovaných znaků se připočítává
i následná mezera (např.: pro název „Der Dienst“ má 2. indikátor hodnotu 4).


Jednopísmenné iniciály a akronymy se zapisují bez mezer, bez ohledu na pramen popisu. Zkratky různého typu se mezi sebou oddělují mezerou:

```
J.J. Rousseau
F.D.H. Denby
U.S.D.A. Symposium
M. J.P. Rabaut (pro jméno Monsieur J.P. Rabaut)
```

Ale mezi iniciálami v záhlaví se doplňuje jedna mezera:

```
Rousseau, J. J.
```
Datum se zapisuje následovně:

```
1.1.2004
1. dubna 1998
23.-24.5.2001
23.-28. září 2002
```

Velkým písmenem začínají vždy vlastní jména (osob, korporací, míst, konferencí, atd.)  
a názvy děl/vyjádření/provedení. Dále se pak řídíme gramatikou daného jazyka. Podrobněji viz
též jednotlivá pole.  
Velkým písmenem začíná vždy každý blok údajů v záznamu, tj. každé nové pole ve formátu
MARC 21. Druhé a další podpole v rámci jednoho pole začínají malým písmenem tehdy,
pokud obsahují frázi nebo slovo, které není pojmenováním.

```
245 10 $aDeníky malého poseroutky :  
       $bromány v obrázkách /$cJeff Kinney ; přeložila Veronika Volhejnová
245 00 $aPocta tvůrci :  
       $bPablo Picasso, 1881-1973
```


**Použité zkratky:**

	(O) – opakovatelné pole  
	(NO) – neopakovatelné pole  

###  Preferovaný pramen popisu

Preferovaným pramenem popisu u elektronických zdrojů je primárně textový obsah zdoje, případně vložená metadata v textové podobě (například zdrojový kód). Informace se přebírají z formálně uvedených údajů (např.  
z titulní obrazovky, hlavního menu, z prvního zobrazení informací, z domovské stránky a podobně).
